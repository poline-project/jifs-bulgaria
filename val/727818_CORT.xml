<?xml version='1.0' encoding='UTF-8'?>
<body>

Решение № 2686 от 14.03.2023 г. на ВАС по адм. д. № 5234/2022 г., VIII о., докладчик съдията Росица Драганова





Производството е по реда на чл. 208 и сл. от Административнопроцесуалния кодекс (АПК) вр. чл. 160, ал. 7 от Данъчно-осигурителния процесуален кодекс (ДОПК).

Образувано е по касационна жалба на директора на Дирекция "Обжалване и данъчно-осигурителна практика" (ОДОП) София при Централно управление (ЦУ) на Националната агенция за приходите (НАП), подадена чрез юрк. М. В., против Решение № 2369/11.04.2022 г., постановено по адм. д. № 8037/2021 г. по описа на Административен съд София-град. С него по жалба на Държавно предприятие "Пристанищна инфраструктура" (ДППИ), [ЕИК], е отменен Ревизионен акт (РА) № Р-29002920007908-091-001/16.04.2021 г., издаден от органи по приходите при Териториална дирекция (ТД) на НАП София, в потвърдената част с Решение № 1009/05.07.2021 г. на директора на Дирекция "ОДОП" София при ЦУ на НАП, с която са установени допълнителни задължения по Закона за данък върху добавената стойност (ЗДДС) в общ размер на 364 482, 53 лв., за данъчни периоди м. 10. 2015 г., м. 05. 2016 г., м. 10. 2016 г., м. 04. 2017 г., м. 05. 2017 г., м. 06. 2017 г., м. 04. 2018 г., м. 05. 2018 г., м. 06. 2018 г. и м. 10. 2018 г. и са начислени лихви в общ размер на 145 518, 94 лв. и приходната администрация е осъдена да заплати на жалбоподателя сторените по делото разноски в размер на 7 750 лв.

В касационната жалба се излагат доводи за неправилност на обжалваното решение поради нарушение на процесуалния закон, неправилно приложение на материалния закон и необоснованост – отменителни касационни основания по чл. 209, т. 3 АПК. Изложени са конкретни аргументи в подкрепа на оплакванията. Отправеното искане към съда е за отмяна на първоинстанционното решение като незаконосъобразно и постановяване на ново, с което да бъде отхвърлено оспорването срещу РА. Претендира присъждане на разноски в общ размер на 51 600, 08 лв., включващи юрисконсулско възнаграждение за двете съдебни инстанции общо в размер на 49 900,08 лв. /по 24 950, 04 лв. за всяка инстанция/ и заплатената държавна такса за касационно обжалване в размер на 1 700,00 лв.

Ответникът по касация – ДП "Пристанищна инфраструктура", чрез адв. Д. Балкански, оспорва касационната жалба и моли същата да бъде отхвърлена като неоснователна, а обжалваното решение да бъде оставено в сила като правилно и обосновано. Претендира заплащане на адвокатски хонорар за настоящата инстанция в размер на 18 480, 00 лв., за което представя списък на разноските и доказателства.

Прокурорът от Върховна административна прокуратура дава мотивирано заключение за процесуална допустимост и неоснователност на касационната жалба.

Върховният административен съд, Осмо отделение, след като прецени наведените в касационната жалба доводи съгласно чл. 218, ал. 1 АПК, доказателствата по делото, както и след проверка на валидността, допустимостта и съответствието на решението с материалния закон, в изпълнение изискването на чл. 218, ал. 2 АПК, намира за установено от фактическа и правна страна следното: 

Касационната жалба е подадена в срока по чл. 211, ал. 1 АПК, от надлежна страна и срещу подлежащ на касационен контрол съдебен акт, с оглед на което е процесуално допустима.

Разгледана по същество е неоснователна.

С РА № 29002920007908-091-001/16.04.2021 г., издаден от органи по приходите при ТД на НАП София, на ДП "Пристанищна инфраструктура", при деклариран от дружеството данък за възстановяване за ревизираните данъчни периоди общо в размер на 3 563 147 лв., органите по приходите са установили данък за възстановяване и лихви в общ размер на 3 053 145, 64 лв., в резултат на установени задължения за внасяне на ДДС на основание чл. 26, ал. 3, т. 1 ЗДДС в общ размер на 364 482, 53 лв. и лихви за просрочие в размер на 145 518, 94 лв. за данъчни периоди м. 10. 2015 г., м. 05. 2016 г., м. 10. 2016 г., м. 04. 2017 г., м. 05. 2017 г., м. 06. 2017 г., м. 04. 2018 г., м. 05. 2018 г., м. 06. 2018 г. и м. 10. 2018 г. Издаденият РА е потвърден с Решение № 1009/05.07.2021 г. на директора на Дирекция "ОДОП" София при ЦУ на НАП.

От фактическа страна съдът е разгледал извършените процесуални действия от органите по приходите в хода на ревизионното производство и представените документи и обяснения от страна на ревизираното лице. Решаващият съд е приел, че РА е издаден от компетентни органи, при спазване на изискванията на чл. 112 и чл. 113 ДОПК за образуване на ревизионното производство, съдържа необходимите реквизити и е издаден в предвидената в закона форма. За да уважи жалбата и да отмени РА, съдът е обосновал извод за противоречието му с материалния закон.

Постановеното решение от Административен съд София – град е валидно, допустимо и правилно.

Наведените от касатора пороци не се установяват при извършената проверка от касационната съдебна инстанция. Събраните доказателства в хода на административния и съдебния процес са обсъдени обективно и съвкупно от първоинстанционния съдебен състав, поради което е правно и логически издържано крайното заключение за незаконосъобразност на РА в обжалваната част.

През ревизираните периоди основната дейност на държавното предприятие, образувано на основание чл. 115л от Закона за морските пространства, вътрешните водни пътища и пристанища на Република България /ЗМПВВППРБ/, е свързана с изграждане, реконструкция, рехабилитация и поддържане на пристанищата за обществен транспорт с национално значение; обезпечаване на достъп до пристанищата за обществен транспорт с национално значение; управление на собствеността и организация на работата в пристанищата за обществен транспорт с национално значение; обезпечаване на достъп до пристанищата за обществен транспорт с национално значение; сключване на договорите по чл. 116а, ал. 3 и чл. 117б, ал. 1 ЗМПВВППРБ; изготвяне, поддържане и съхраняване на регистър, съдържащ данни за пристанищната инфраструктура; подпомагане на министъра на транспорта при осъществяване на контрола по изпълнението на концесионните договори и договорите с едноличните търговски дружества за извършване на пристанищни услуги и на дейности по чл. 116а, ал. 1 ЗМПВВППРБ и др.

През ревизираните периоди между Министерство на транспорта, представлявано от министъра на транспорта, в качеството му на принципал на ДП "Пристанищна инфраструктура" и еднолични акционерни дружества, наричани оператори, са сключени договори с предмет, който урежда ползването, поддържането, ремонта, реконструкцията, модернизацията и рехабилитацията на обектите – публична държавна собственост, управлението на които е предоставено на ДППИ, а ползването им на Оператора за извършване на пристанищни услуги по чл. 116, ал. 1 ЗМПВВППРБ, за които е необходимо ползване на пристанищна територия или на пристанищни съоръжения. Това са Договор от 30.05.2006 г. с "Пристанище Варна" ЕАД, Договор 62 от 26.09.2006 г. с "Пристанищен комплекс - Русе" ЕАД, Договор № 106 от 29.12.2006 г. с "Пристанище Видин" ЕООД. За ползването на обектите, посочени в приложение към всеки договор, пристанищният оператор дължи годишно възнаграждение равно на сумата от извършените и приети по реда на съответния договор ремонтни и/или рехабилитационни работи. Операторът е длъжен да заплаща за своя сметка дължимите за обектите, които ползва, данък върху недвижимите имоти и такса за битови отпадъци, в съответствие с разпоредбата на чл. 24, ал. 1, т. 2 от Закона за местните данъци и такси /ЗМДТ/.

Ревизиращите органи са констатирали, че ДППИ, в качеството му на задължено лице, е заплащало дължимите данък върху недвижимите имоти /ДНИ/ и такса битови отпадъци /ТБ0/, след което е издавало протокол – вътрешен /неданъчен/ документ, с който са прехвърлени така платените суми на пристанищните оператори. Предприятието не е начислявало ДДС върху стойността на дължимите данъци и такси по ЗМДТ, тъй като е прието, че те не са част от данъчната основа на доставките на услуги, възникващи по посочените договори между министъра на транспорта и съответните оператори. Ревизиращите органи са констатирали, че за част от платените МДТ са издадени фактури и е начислен ДДС.

Органите по приходите са изложили мотиви, че съгласно процесните договори МДТ са за сметка на наемателя и са част от наемното правоотношение, като елемент от договореното възнаграждение, което представлява данъчна основа за облагане с ДДС по смисъла на чл. 26, ал. 2 ЗДДС. Плащането на МДТ е извършено от доставчика – наемодателя, за сметка на наемателя и увеличава наемната цена на актива, поради което не попада в приложното поле на чл. 26, ал. 5, т. 4 ЗДДС, поради което с размера на платените МДТ е увеличена данъчната основа на доставката съгласно чл. 26, ал. 3, т. 1 ЗДДС.

По делото не е имало спор по фактите, спорът е по правилното приложение на материалния закон, а именно – представлява ли сумата на платените МДТ за недвижимите имоти, предмет на посочените договори, част от данъчната основа по доставката и съответно – законосъобразно ли с тези суми е увеличена данъчната основа по тези доставки и е начислен допълнително ДДС на основание чл. 26, ал. 3, т. 1 ЗДДС.

На основание чл. 11, ал. 5, вр. чл. 64, ал. 1 ЗМДТ, за имот – държавна или общинска собственост, данъчно задължено за ДНИ и ТБО е лицето, на което имотът е предоставен за управление. Следователно, за обектите публична или частна държавна собственост, които са му предоставени за управление ДППИ е данъчно задължено лице за ДНИ и ТБО. Със сключването на посочените договори за предоставяне за ползване на пристанищни територии и съоръжения, приложим за дължимите местни данъци и такси се явява чл. 11, ал. 3 ЗМДТ, съгласно който при учредено вещно право на ползване данъчно задължен е ползвателят. По силата на чл. 24, ал. 1, т. 2 ЗМДТ държавата е освободена от ДНИ за имотите - публична държавна собственост, освен ако имотът е предоставен за ползване на друго лице и това лице не е освободено от данък. Анализирайки тези разпоредби, както и клаузите на сключените договори, правилно първоинстанционният съд е достигнал до извода, че задължен за ДНИ и ТБО е съответният пристанищен оператор. Такива изрични клаузи се съдържат и в сключените договори с операторите.

 <JIF Type="Cited" Origin="EU" Explicit="No" Factual="No" Vat="Yes">Съгласно чл. 26, ал. 3, т. 1 ЗДДС, данъчната основа на доставките се увеличава с всички други данъци и такси, в т. ч. и акциз, когато такива са дължими за доставката. В т. ЗЗ от решението си от 5 декември 2013 г. по съединени дела С-618/11, С-637/11 и С-659/11 СЕС посочва, че данъчната основа по ДДС включва всичко, което представлява насрещна престация, получена или която следва да бъде получена от доставчика срещу доставката, от клиента или трето лице. В т. 35 от същото решение се посочва, че член 79, първа алинея, буква в) от Директива 2006/112 предвижда, че от данъчната основа трябва да бъдат изключени сумите, които данъчнозадълженото лице получава от клиента като изплащане на разходи, направени от името и за сметка на клиента и отчетени в неговите счетоводни книги по разчетна сметка. След като ДНИ и ТБО на основание чл. 11, ал. 3 ЗМДТ и по силата на сключените договори се дължат от операторите на пристанищата, в качеството им на ползватели, а не от ДППИ, то заплащането им от ревизираното предприятие представлява именно такова заплащане от името и за сметка на операторите, поради което не следва да бъде включвано в данъчната основа на доставките на услугите по предоставяне за ползване на пристанищната инфраструктура, уредени с договорите между Министерство на транспорта и пристанищните оператори. В случая не е налице и разглежданото в посоченото решение на СЕС заплащане на данъка от доставчика чрез механизъм, наречен "данъчно субституиране", по силата на което той да се явява данъчно задължено лице, тъй като заплащането на ДНИ и ТБО няма пряка връзка с доставките на услугите по сключените договори, свързани с осъществяваните дейности по поддържане, рехабилитация и ремонт на обектите от инфраструктурата на пристанищата.</JIF> 

Като е стигнал до същите правни изводи и е отменил оспорения ревизионен акт, Административен съд София - град е постановил правилно съдебно решение, което не страда от заявените пороци в касационната жалба на директора на Дирекция "ОДОП" София при ЦУ на НАП и при условията на чл. 221, ал. 2 от АПК, следва да бъде оставено в сила. На основание чл. 221, ал. 2, изр. последно АПК, следва да бъде направено препращане към останалата част от мотивите на решаващия съд, които са издържани от фактическа и правна страна и се споделят.

За водене на делото пред касационната инстанция ответникът по касация претендира разноски в размер на 18 480, 00 лв. като представя списък на разноските, заверени копия на фактури № 1235/16.05.2022 г. и № 1139/16.07.2021 г. и платежни нареждания за заплащане на уговореното възнаграждение от 17.05.2022 г. и 11.08.2021 г., които следва да му бъдат присъдени.

Водим от горното и на основание чл. 221, ал. 2, изр. 1, пр. първо АПК, Върховният административен съд, състав на Осмо отделение, 

РЕШИ: 

ОСТАВЯ В СИЛА Решение № 2369/11.04.2022 г., постановено по адм. д. № 8037/2021 г. по описа на Административен съд София-град.

ОСЪЖДА Национална агенция за приходите да заплати на "Пристанищна инфраструктура", [ЕИК], разноски по делото за настоящата инстанция в размер на 18 480, 00 лв. (осемнайсет хиляди четиристотин и осемдесет лева).

Решението е окончателно.

</body>