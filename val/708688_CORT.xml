<?xml version='1.0' encoding='UTF-8'?>
<body>

Решение № 5588 от 8.06.2022 г. на ВАС по адм. д. № 9823/2021 г., I о., докладчик председателят Светлозара Анчева





Производството по делото е по реда на чл. 208 и сл. от АПК във връзка с чл. 160, ал. 7 ДОПК.

Образувано е по касационна жалба на Е. Р., изпълняваща длъжността директор на дирекция "Обжалване и данъчно – осигурителна практика" – гр. Пловдив при ЦУ на НАП съгласно заповед № 3ЦУ – ОПР -23/01.07.2021 г. и заповед № П – 6337/21.07.2021 г. и двете, издадени от изпълнителния директор на НАП срещу решение № 322/26.07.2021 г., постановено по адм. дело № 745/2020 г. по описа на Административен съд – Стара Загора, с което по жалба на "Аугуста 2006" ЕООД е отменен РА № Р – 16001620000905 – 091 – 001/28.08.2020 г., издаден от органи по приходите при ТД на НАП – гр. Пловдив, потвърдено с решение № 569/17.11.2020 г. на директора на посочената дирекция за допълнително начислен ДДС в размер на 31 890, 73 лв. и лихви – 13 012, 66 лв. за месец февруари 2016 г. От изложението в касационната жалба може да се направи извод, че се релевират оплаквания за неправилност на обжалваното решение поради допуснати нарушения на материалния закон и съществени нарушения на съдопроизводствените правила. Изразява се несъгласие от касатора, че съдът е приел за неправилно тълкуването от приходните органи на разпоредбата на чл. 26, ал. 7 ЗДДС, която не предвижда императивно във всички случаи, когато е налице бартер, данъчната основа да е пазарната цена на предоставеното. Касационният жалбоподател се позовава на чл. 130, ал. 1 ЗДДС (редакция 2016 г.), според който, когато е налице доставка, по която възнаграждението (изцяло или частично) е определено в стоки или услуги, се приема, че са налице две насрещни доставки, като всеки от доставчиците се смята за продавач на това, което дава, и за купувач на това, което получава, а съгласно ал. 2 данъчното събитие за доставките по ал. 1 възниква на по – ранната дата и се смята за авансово плащане по втората доставка. В случая касаторът твърди, че по – ранната доставка е тази по учредяването на правото на строеж с нотар. акт № 148/12.02.2016 г. по нотар. дело № 116/2016 г. от страна на ревизираното лице, тъй като строителната услуга към този момент не е била извършена. Посочено е в касационната жалба, че съдът е приложил тълкуването на чл. 63 и чл. 65 от Директива 2006/112/ЕО (Директивата), дадено в решение по дело С – 549/11 на СЕС, според което определянето на данъчно събитие към по – ранния момент на прехвърляне/учредяване на вещното право на строеж е при условие, че всички релевантни елементи на бъдещата строителна услуга са известни към този момент и в частност разглежданите услуги са точно определени и стойността на това право може да получи парично изражение. В тази връзка се сочи т. 40 от решението на СЕС, според която касае се за фактически въпрос, който във всеки конкретен случай трябва да бъде установено от националната юрисдикция. Твърди се и се излага оплакване, че е неправилно е тълкувана от съда процесната доставка, а именно, че за нея било определено парично изражение на прехвърлянето на правото на строеж. В касационната жалба се сочи и, че в приетата от съда съдебно – оценителна експертиза, която е определила пазарна цена на учреденото право на строеж в размер на 179 069, 27 лв., като тази цена е почти идентична с пазарната цена на правото на строеж, определена с назначената експертиза в ревизията – 178 069, 27 лв., поради което следва да се приеме, че данъчната основа е правилно определена, което води и до правилен размер на начисления ДДС по процесната доставка. Подробни съображения относно посочените оплаквания и по фактите по делото, са изложени в касационната жалба, с която се иска отмяна на обжалваното решение и да се остави като законосъобразен ревизионният акт. Претендира се присъждане на юрисконсултско възнаграждение в размер на 3 754, 20 лв. и направените разноски за държавна такса от 359, 23 лв. От юриск. Бонева е представена молба, в която се сочи, че се поддържа касационната жалба и се претендира присъждане на разноските, посочени по – горе.

Ответникът по касационната жалба "Аугуста 2006" ЕООД – гр. Стара Загора чрез процесуалния си представител адв. И. Илиева в депозиран по делото писмен отговор, я оспорва с искане обжалваното решение като правилно да се остави в сила и да се присъдят направените по делото разноски.

Представителят на Върховна административна прокуратура дава заключение за неоснователност на касационната жалба, а обжалваното съдебно решение да се остави в сила.

Върховният административен съд, Първо отделение счита, че касационната жалба е подадена от надлежна страна и в срока по чл. 211, ал. 1 АПК и е процесуално допустима, но разгледана по същество е неоснователна поради следните съображения: 

Първоинстанционният съд е приел, че по делото не се спори, че е налице бартерна сделка по смисъла на чл. 130, ал. 1 ЗДДС между ревизираното лице "Аугуста 2006" ЕООД и "Тера Инвест 99" ЕООД, като с нотариален акт № 148/12.02.2016 г. по нотар. дело № 116/2016 г. (в пункт II. 2 от него) е учредено право на строеж от "Аугуста 2006" ЕООД на "Тера Инвест 99" ЕООД върху определени обекти, описани в нотариалния акт срещу задължението да построи със свои сили и средства предвидената за строителство жилищна сграда в посочения имот с одобрен архитектурен проект и дадена строителна линия, в т. ч. и обекти в в същата сграда в полза на приемателя на учреденото право на строеж. Предвид изложеното съдът е приел, че е налице доставка – учредяване право на строеж от страна на "Аугуста 2006" ЕООД заплащането, по която ще се извърши със строителна услуга от страна на приемателя на правото на строеж - "Тера Инвест 99" ЕООД. От анализа на чл. 26, ал. 7 ЗДДС съдът е приел, че същата не предвижда императивно във всички случаи, когато е налице бартер, данъчната основа да е пазарната цена на предоставянето. Прието е за безспорно установено от нотариалния акт, че възнаграждението за доставката за учредяване право на строеж, по която доставка ревизираното лице като учредител на посоченото право, е определено насрещната строителна услуга, дължима от "Тера Инвест 99" ЕООД. Според съда прехвърлянето на правото на строеж, каквато е настоящата хипотеза, е доставка на стока по смисъла на чл. 6, ал. 1 ЗДДС и затова се приема в чл. 26, ал. 7, изр. 1 ЗДДС, че данъчната основа е тази при придобиването или себестойността на предоставената стока. Пояснено е от съда, че действително чл. 26, ал. 7, изр. 2 ЗДДС предвижда, че данъчната основа е пазарната цена, но само когато е изпълнено предварителното условие, което законодателят е предвидил, а именно да не може да се определи цената на придобиване или себестойността на предоставената стока. В тази връзка в решението се сочи, че по делото не са налице нито данни, нито конкретни доказателства тази невъзможност да е изследвана и установена, както и не ставало ясно защо е следвало да се премине към определяне на пазарна цена на процесното право на строеж, което показва неправилно приложение от приходните органи на материалния закон, приемайки, че данъчната основа е пазарната цена на предоставеното право на строеж, без да се обосноват причините, наложили това. Съдът се е позовал и на съдебна практика на СЕС по дело С – 549/11 – т. 41 и т. 42 от решението и изключението, предвидено в чл. 80, параграф 1 от Директивата, която изрично ограничава хипотезите на възприемане на пазарната цена като данъчна основа за облагане с ДДС до сделки, при които страните имат семейни или други близки лични връзки, връзки по управлението, собствеността, членството, финансови или юридически връзки и това сочи на риск на загуба на данъчни приходи. Прието е от съда, че по време на ревизията и в хода на съдебното производство приходните органи е следвало да докажат, че са налице условията от цитираната разпоредба на Директивата, за да се възприеме пазарната цена за учреденото право на строеж. Цената на това право съдът е счел, че е обективирана в издадената от "Аугуста 2006" ЕООД фактура. При така изложеното съдът е приел, че оспорваният ревизионен акт е незаконосъобразно издаден, като го е отменил.

Обжалваното решение е правилно постановено.

Обосновано и в съответствие с данните по делото са описани и преценени фактите и обстоятелствата по правния спор между страните. Те са свързани с приложението на чл. 130 във връзка с чл. 26, ал. 7 ЗДДС. В тази връзка правилно е отразено в обжалваното решение, че няма спор за вида на доставката и тя е бартер по смисъла на посочените разпоредби от ЗДДС. Спорът по делото е относно данъчната основа за облагането с ДДС на по - ранната доставка. Видно от приложения по делото и обсъден от съда нотариален акт е установено, че "Аугуста 2006" ЕООД е учредила в полза на "Тера Инвест 99" ЕООД правото на строеж върху описания в акта недвижим имот, а последният се е задължил да извърши строителна услуга по построяването на жилищната сграда, в която на приемателя на правото на строеж ще се отредят отделни обекти, посочени в нотариалния акт. Следователно, бартерната сделка включва прехвърляне правото на строеж срещу строителна услуга по смисъла на чл. 130, ал. 1 ЗДДС, което е установено и от приходните органи, и от първостепенния съд.

 <JIF Type="New" Origin="None" Explicit="No" Factual="Yes" Vat="Yes">Правилно и в съответствие с доказателствата по делото съдът е анализирал бартерната сделка между страните "Аугуста 2006" ЕООД и "Тера Инвест 99" ЕООД, приемайки, че данъчната основа по нея може да бъде пазарната цена, върху която се начислява ДДС само, ако приходните органи са установили, че не може да се определи по себестойността. В този смисъл е и разпоредбата на чл. 26, ал. 7, изр. 1 ЗДДС, която решаващият съд подробно е анализирал и обосновано е приел в съответствие със законовата уредба, че ако не се установи себестойността на данъчната основа по бартерната доставка - право на строеж срещу строителна услуга, при която авансовата сделка е прехвърленото право на строеж, то тогава се прилага изключението по изр. 2 на цитираната разпоредба - по пазарна оценка. Тази разпоредба е в синхрон с предвиденото в чл. 80, параграф 1 от Директивата, която съдът правилно е приложил. Според нея пазарната цена се прилага само, ако страните по сделките са в близки лични или други връзки, като връзки по управление и контрол, финансови или други връзка, което да сочи на риск от загуба на данъчни приходи. Аргументирано съдът е приел, че в тежест на приходните органи е било да докажат, че данъчната основа за облагане с ДДС не може да се определи по себестойността на доставката на правото на строеж (авансовата доставка), като по – ранната от двете доставки поради това, че страните по тях са в лични отношения или други връзки на близост съгласно чл. 80, параграф 1 от Директивата. Това означава, че приемането на пазарната цена като данъчна основа законодателят е регламентирал, че не като правило, а като изключение и то в настоящия правен спор не е доказано от ревизиращите органи.</JIF> 

Установено е по делото, че "Аугуста 2006" ЕООД с учредяване правото на строеж на "Тера Инвест 99" ЕООД срещу строителна услуга на жилищна сграда, се е задължил да предостави обекти от нея – 6 бр. апартаменти, 2 бр. гаражи и 1 бр. офис. Данъчната основа е фактурираната стойност (цена на придобиване) от "Аугуста 2006" ЕООД на "Тера Инвест 99" ЕООД – фактура № 0... 0983/16.02.2016 г. – 18 615, 60 лв. и ДДС 3 723, 12 лв. с посочване предмет на доставката - съгласно нотариален акт, относима към правото на строеж, която като по – ранната от двете доставки, се явява авансово плащане по втората доставка – строителната услуга – чл. 130, ал. 3 ЗДДС. В този смисъл и на основание чл. 26, ал. 7 ЗДДС правилно съдът е приел, че данъчната основа за облагане на бартера е стойността на предоставеното от ревизирания субект право на строеж, а не насрещната престация, която е строителната услуга, която към момента на издаване на нотариалния акт, респ. на фактурата, издадена от "Аугуста 2006" ЕООД не е била осъществена. При наличие на парично изражение на по – ранната доставка правилно съдът е съобразил разпоредбата на чл. 26, ал. 7 ЗДДС.

Обосновано съдът е приел, че след като е издадено разрешение за строеж № 19 – 653/22.12.2015 г. за процесната жилищна сграда (преди издаването на нотариалния акт от 12.06.2012 г.), касае се за облагаема доставка съгласно чл. 45, ал. 2 ЗДДС. В тази връзка в обжалваното решение правилно се сочи, че приходните органи неправилно в нарушение на материалния закон са определили данъчната основа на отстъпеното право на строеж по приетата в ревизионното производство експертиза, която е определила пазарна цена на правото на строеж. В обжалваното решение предвид изложените констатации в ревизионния акт правилно съдът е приел, че в тежест на данъчните органи е да установят, че са налице условията за приемането на пазарна цена на доставката, но такива доказателства не са представени, както и няма и твърдения от страна на органите по приходите нито в ревизионния акт, нито в касационната жалба, че страните по бартерната доставка по чл. 130 ЗДДС са свързани лица. Касаторът в тази връзка само е цитирал т. 40 от решение по дело С – 549 на СЕС, на което изрично се позовава и решаващия съд, че за определяне на данъчното събитие към по – ранния момент по отношение на всички релевантни елементи на строителната услуга са точно определени и стойността на това право може да получи парично изражение, което според СЕС за всеки отделен случай, се установява от националната юрисдикция. Спор няма по този въпрос по делото и след като с ревизионния акт е начислен ДДС върху данъчната основа на бартерната доставка по пазарни цени, то доказателствената тежест за това се носи от приходните органи, но както и първоинстанционният съд е приел, такова доказване на е проведено.

Предвид изложеното обжалваното решение е правилно постановено и не са налице сочените в касационната жалба отменителни основания и следва на основание чл. 221, ал. 2, предл. 1 АПК да бъде оставено в сила.

С оглед изхода на делото и направеното искане от ответника по касация, на същия следва да се присъдят направените разноски в размер на 3 000 лв. Неоснователно е възражението, съдържащо се в писмена молба от касационния жалбоподател за прекомерност на адвокатското възнаграждение на ответника, тъй като то е договорено и заплатено, съобразено е с фактическата и правна сложност на правния спор, а и към момента на подаване на молбата не е било известно какъв е размера на това възнаграждение, поради което не са изложени и конкретни възражения за това. На касационния жалбоподател не се дължат разноски предвид изхода на делото и такива не се присъждат.

Водим от горното и в същия смисъл Върховният административен съд, Първо отделение

РЕШИ: 

ОСТАВЯ В СИЛА решение № 322/26.07.2021 г., постановено по адм. дело № 745/2020 г. по описа на Административен съд – Стара Загора.

ОСЪЖДА Национална агенция за приходите да заплати на "Аугуста 2006" ЕООД – гр. Стара Загора направените разноски за касационната инстанция в размер на 3 000 лв.

Решението не подлежи на обжалване.

</body>